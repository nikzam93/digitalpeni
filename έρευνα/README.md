.ve-header "Ψηφιακές Οικολογίες" wc:The_beautiful_white_rose_flower.jpg "Η χρήση του ψηφιακού εργαλείου Juncture στη Νεοελληνική Ποίηση του 19ου-20ού αιώνα" logo=https://digitalpeni.org/images/post-doc-logo.png
    - [Αρχική](/)
    - [H Έρευνα](/έρευνα)
    - [Αρκαδισμός](/aρκαδισμός)
    - [Νεοκλασικισμός](/nεοκλασικισμός)
    - [Ρομαντισμός στα Επτάνησα](/pομαντισμός-στα-eπτάνησα)
    - [Ρομαντισμός στην Αθήνα](/pομαντισμός-στην-aθήνα)
    - [Αντι-ρομαντικές τάσεις στην Αθήνα](/aντι-ρομαντικές-τάσεις-στην-Αθήνα)
    - [Παρνασσισμός και Συμβολισμός](/παρνασσισμός-συμβολισμός)
    - [Συμβολισμός και Μετά-συμβολισμός](/Συμβολισμός-Μετα-συμβολισμός)
    - [Μοντερνισμός. Υψηλός Μοντερνισμός και Πρωτοπορία: Υπερρεαλισμός](/μοντερνισμός-υψηλός-μοντερνισμός-πρωτοπορία-υπερρεαλισμός)
    - [Επικοινωνία](/επικοινωνία)

# Η Έρευνα

Η παρούσα μεταδιδακτορική έρευνα πραγματοποιείται από τη Δρ. Νικολέτα Ζαμπάκη, Μεταδιδακτορική Ερευνήτρια του Τμήματος Φιλολογίας του Εθνικού και Καποδιστριακού Πανεπιστημίου Αθηνών, υπό την επίβλεψη της κα Πέγκυ Καρπούζου, Επίκουρης Καθηγήτριας Θεωρίας της Λογοτεχνίας του ιδίου Τμήματος και Πανεπιστημίου. Θερμές ευχαριστίες στην ομάδα των Jstor Labs και ειδικότερα στον κο Ronald Snyder για την τεχνική υποστήριξη στην παρούσα έρευνα. Η παρούσα έρευνα είναι εγγεγραμμένη στο [Open Science Framework](osf.io/jcrky) 
![](https://digitalpeni.org/images/osf_logo.png){style=height:60px}

## Αντικείμενο μεταδιδακτορικής έρευνας και στόχοι

Αντικείμενο της παρούσας έρευνας είναι η μελέτη του πεδίου των Ψηφιακών Περιβαλλοντικών Ανθρωπιστικών Σπουδών με κύρια έμφαση τη μελέτη των ψηφιακών οικολογιών στη Νεοελληνική Ποίηση του 19ου και 20ού αιώνα, και ειδικότερα η ψηφιακή καταγραφή και οπτικοποίηση δεδομένων -ποιητικών αποσπασμάτων (στίχων ή σώματος στίχων)- που άπτονται θεματικά της χλωρίδας, με τη χρήση του ανοικτής πρόσβασης ψηφιακού εργαλείου με το όνομα Juncture. 

Γενικός στόχος της παρούσας έρευνας είναι η δημιουργία ενός ελληνόγλωσσου ψηφιακού αποθετηρίου για τη χλωρίδα στη Νεοελληνική Ποίηση του 19ου και 20ού αιώνα. Επιμέρους στόχοι της παρούσας έρευνας είναι η δημιουργία ψηφιακού αποθετηρίου αναφορών στη χλωρίδα από τις πρώτες δεκαετίες του 19ου αιώνα μέχρι και τα μεσοπολεμικά χρόνια (1920-1940). Πιο συγκεκριμένα, μελετώνται οι ποιητικές/καλλιτεχνικές αναπαραστάσεις της χλωρίδας σε όλο το ποιητικό έργο των Αθανάσιου Χριστόπουλου και Γιάννη Βηλαρά (Αρκαδισμός), του Ανδρέα Κάλβου (Νεοκλασικισμός), των Διονυσίου Σολωμού, Γεράσιμου Μαρκορά, Ιούλιο Τυπάλδου, Ιάκωβου Πολυλά, Γεωργίου Τερτσέτη και Αριστοτέλη Βαλαωρίτη (Ρομαντισμός στα Επτάνησα), των Αλέξανδρου και Παναγιώτη Σούτσου, Αλέξανδρου Ρίζου-Ραγκαβή, Γεωργίου Ζαλοκώστα, Ιωάννη Καρασούτσα, Δημοσθένη Βαλαβάνη, Δημητρίου Παπαρρηγόπουλου, Σπυρίδωνα Βασιλειάδη, Ηλία Τανταλίδη και Αχιλλέα Παράσχου (Ρομαντισμός στην Αθήνα), των Άγγελου Βλάχου, Ιωάννη Παπαδιαμαντόπουλου, Γεωργίου Βιζυηνού και Αριστομένη Προβελέγγιου (Αντι-ρομαντικές τάσεις στην Αθήνα), των Κωστή Παλαμά, Νίκου Καμπά, Γεωργίου Δροσίνη, Ιωάννη Πολέμη, Κώστα Κρυστάλλη, Ιωάννη Γρυπάρη, Λορέντσου Μαβίλη, Παύλου Νιρβάνα, Κωνσταντίνου Χατζόπουλου, Σπήλιου Πασαγιάννη, Λάμπρου Πορφύρα, Μιλτιάδη Μαλακάση και Πλάτωνα Ροδοκανάκη (Παρνασσισμός και Συμβολισμός), Άγγελου Σικελιανού, Κώστα Βάρναλη, Απόστολου Μελαχρινού, Ρώμου Φιλύρα, Κώστα Ουράνη, Ναπολέωντα Λαπαθιώτη, Τ.Κ. Παπατσώνη, Κ.Γ. Καρυωτάκη, Τέλου Άγρα, Μήτσου Παπανικολάου και Μαρίας Πολυδούρη (Συμβολισμός και Μετα-συμβολισμός), Γιώργου Σεφέρη, Γιώργου Σαραντάρη, Ανδρέα Εμπειρίκου, Νίκου Εγγονόπουλου, Γιάννη Ρίτσου, Νικηφόρου Βρεττάκου, Οδυσσέα Ελύτη, Νίκου Γκάτσου, Νικόλαου Κάλας, Κώστα Μόντη, Ζωή Καρέλλη, Μάτση Χατζηλαζάρου και Νίκου Καββαδία (Μοντερνισμός: Υψηλός Μοντερνισμός και Πρωτοπορία (: Υπερρεαλισμός) με τη χρήση του ανοικτής πρόσβασης εργαλείου Juncture, δημιουργίας των Jstor Labs.  

Ο ιστότοπος του αποθετηρίου είναι ανοικτής πρόσβασης ως προς την πλοήγηση και ανάγνωση του υλικού, θα κωδικοποιηθεί και σχεδιαστεί με τη χρήση του εργαλείου Juncture (δεύτερη έκδοση αυτού) . Πάνω στο εργαλείο γίνεται η συγγραφή του κώδικα και παράλληλα η μετατροπή του κώδικα του ψηφιακού αποθετηρίου σε διαδραστικό κείμενο (οπτικοποίηση των κειμενικών δεδομένων διαδραστικά και πολυμεσικά), με παράθεση υπερσυνδέσμων και φωτογραφιών όπου απαιτείται, προκειμένου ο χρήστης να πλοηγείται ανά πάσα στιγμή στο ψηφιακό αποθετήριο. Το φωτογραφικό υλικό της παρούσας έρευνας που δημοσιεύεται, φέρει την άδεια CC-BY 4.0.  

Οι στόχοι της παρούσας έρευνας εμπλουτίζουν την έρευνα γύρω από τη μελέτη της χλωρίδας στο ευρύ πεδίο των Περιβαλλοντικών Ανθρωπιστικών Σπουδών. Η παρούσα μεταδιδακτορική έρευνα διαφοροποιείται από τα υφιστάμενα ψηφιακά αποθετήρια για τη χλωρίδα, καθώς αποτελεί το πρώτο και οργανωμένο ψηφιακό αποθετήριο μελέτης της χλωρίδας στη Νεοελληνική Ποίηση του 19ου και 20ού αιώνα. Επιπλέον, για πρώτη φορά γράφεται ελληνόγλωσσος κώδικας ενός ψηφιακού αποθετηρίου με χρήση ψηφιακού εργαλείου. 
